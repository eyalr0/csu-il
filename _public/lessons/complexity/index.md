> *"בעבר נאמר שאם תשים כמות אין-סופית של קופים ותתן לכל אחד מהם מכונת כתיבה, אחד מהם יכתוב בסוף
יצירת מופת. <br>
כעת, בעזרת האינטרנט, זה הוכח כלא-נכון."* (רוברט וילנסקי)

# מבוא #

בחיים אנו נתקלים בבעיות ומשימות רבות, חלקן קשות יותר וחלקן פחות. אך מה הופך בעיה לקלה או לקשה? מהי בעיה "קשה מאד" ומהי בעיה "קצת קשה"? אולי יש בעיות שבכלל לא ניתן לפתור?
על הקו הדק הזה נהלך בשיעור זה.

<u>
ערוך סקר</u>:
<br>
שאל את הילדים מי מעדיף לעשות בחינה בהיסטוריה לעומת מי מעדיף להכין עבודה. נהל דיון קצר על הנושא – שים דגש על השאלה **למה** וכתוב מילות מפתח שנזרקו במהלך הדיון על הלוח כמו "**זמן** השקעה", "**קושי** בתהליך ההתכוננות / הכנת העבודה", "אי-ודאות לגבי הציון - **תוצאת** ההשקעה", ועוד.

האם יש לנו כלי **אובייקטיבי** להכריע איזה פתרון יותר טוב? בחינה או עבודה?
<br>
 כמו שניתן לראות, יש לנו אי הסכמה. וזה טוב מאד!
<br>
 כל אחד מעריך את הקושי של "השגת ציון טוב בהיסטוריה" בצורה אחרת, ולכן יעדיף דרך פתרון שונה לבעיה.
<br>
 כלומר, אין פתרון שהוא **אופטימלי**.
<br>
אפילו בשאלת אכילת קרמבו - חצי מהאנשים אוכלים קודם את הביסקוויט..
<br>
אז מה זה אומר? שאין פתרונות טובים יותר וטובים פחות לבעיות?
<br>
ברור שלא, אחרת המדע לא היה מתקדם.
<br><br>
אז מתי יש פתרון טוב ומתי אין?
<br>
כאשר יש לנו כלים **אובייקטיבים** להעריך את הפתרון. או יותר נכון, כאשר יש לנו כלים **להעריך את גודל הבעיה** ולהבין עד כמה היא קשה – רק כך נוכל להעריך עד כמה טוב הפתרון שלנו.
למשל, פתרון שלוקח 10 שנים נשמע פתרון רע מאד, נכון? אך אם הבעיה היא "להכריע חד משמעית האם יש חיים מחוץ לכדור הארץ?" נשמע ש- 10 שנים זה זמן סביר כדי לקבל תשובה חד משמעית בנושא, לא?

# וידוא של פתרון לעומת מציאת פתרון #
### פעילות מספר 1 ###

חלק את הכיתה לשתי קבוצות.
<br>
 לקבוצה אחת תן משימה – למצוא מספר תלת ספרתי שסכום ספרותיו 18,￼
 כל ספרותיו שונות זו מזו והוא מתחלק ב- 3.
<br>
 לקבוצה השניה תן את המספרים 145, 909, 837 על דף ובקש מהם להכריע האם אחד המועמדים עומד בקריטריון
 שהצבת לקבוצה הראשונה.
<br>
 837 אכן עומד בקריטריון וסביר להניח שהקבוצה השניה תפתור את הבעיה שלה מהר באופן משמעותי.

### פעילות מספר 2 ###

חלק את הכיתה לשתי קבוצות.
<br>
לקבוצה אחת תן את
[דף בעיית השולחן העגול](appendix-a.html "")
 ולקבוצה השניה תן את
[דף האימות לבעיה](appendix-b.html "")

<br>
מה בעצם קרה כאן? בואו נחשוב על זה מכיוון אחר...
<br>
מי מכם פתר תשבץ / תשחץ לאחרונה?
כמה זמן לקח לכם לפתור אותו (חשב ממוצע בין התלמידים)?
  בעיתון בד״כ מפרסמים יום למחרת את פתרון התשבץ.
 כמה זמן יקח לכם לוודא שהפתרון שנתנו כותבי העיתון הוא נכון? (הרבה יותר מהיר מלפתור אותו, אולי נצטרך לוודא שאכן ביל קלינטון היה הנשיא ה- 42 של ארה"ב, אך הרבה מן הפתרונות "יסתדרו לנו")

 דון עם התלמידים ותגיעו יחדיו למסקנה **שכנראה שלמצוא פתרון לבעיה קשה יותר מאשר לאמת פתרון נתון**.
 שאל אותם האם למישהו יש <u>**הוכחה**</u> שכך הדבר.
 הסבר להם שהדבר נשמע מאד אינטואיטיבי, אך לא מוכח.
 זוהי למעשה גרסא של הבעיה המפורסמת NP מול P, שעליה מוצע פרס של מליון דולר.
http://www.claymath.org/millennium/P_vs_NP
כלומר: לא ידוע שבעיית **מציאת הפתרון** קשה יותר מלוודא אותו,
אך לא מצאנו עדיין דרך (וסביר שלא תמצא) להראות ששתי הבעיות "שקולות בקשיותן".

  בעובדה זו שראינו כרגע משתמשים בהרבה תחומים במחשבים, בעיקר בעולם ההצפנה.
(למדריך - כדאי לשקול להעביר בשיעור הבא את נושא ההצפנה וכך להשלים את התמונה)
# מציאת פתרון #

  אז הבנו שמציאת פתרונות היא הבעיה האמיתית שלנו.
<u>
    **אז מה לדעתכם הופך בעיית מציאת פתרון ל"בעיה קשה" בעולם המחשבים?**
</u>
צפה וכוון לתשובות הבאות:

1. בעיה לא פתירה.
2. בעיה שדורשת זמן רב.
3. בעיה שדורשת מקום אחסון רב.

ואלו הם באמת שלושת העקרונות הבסיסיים המנחים אותנו.
בואו ננסה להתעמק בבעיות הפתירות, ויותר מכך - ננסה להתעמק בנושא הזמן הנדרש לפתרון הבעיה.
כפי שאתם יודעים – זמן הוא גורם מאד משמעותי, אנו חיים בעולם שרוצה פתרונות מהר ועכשיו, לכן ננסה להתעמק יותר בשיקולי הזמן של פתרון הבעיה. שיקול המקום גם הוא חשוב אך לקנות למחשב עוד רכיבי זכרון בימינו זה סיפור לא כל כך יקר...

### פעילות מספר 3 ###

א. חלק את הכיתה לקבוצות ותן להם את
[פאזל ה- 5 חלקים](appendix-c.html "")
ב. חלק את הכיתה לקבוצות ותן להם את
[פאזל ה- 10 חלקים](appendix-d.html "")
ג. חלק את הכיתה לקבוצות ותן להם את
[פאזל ה- 20 חלקים](appendix-e.html "")

  בכל אחד מהמקרים, מדוד זמן ביצוע וחשב ממוצע.
צייר כגרף את העליה בזמני הביצוע. דון עם התלמידים מה הם חושבים המשמעות של התוצאות.

**<u>מסקנה</u>: הזמן שלקח לפתור את בעיית הפאזל גדל באופן לא ליניארי,
כלומר הכפלה של כמות החלקים לא הכפילה את כמות הזמן אלא גרמה לעבודה רבה יותר.**

דיון: האם זה תמיד קורה?
הכוון את הדיון לבעיה הבאה: חיפוש מחברת "חשבון" בערימת מחברות זהות בכריכתן.
כמה בדיקות נצטרך לעשות במקרה הכי גרוע? (ככמות המחברות בערימה פחות 1).
נניח וכרגע נוספה מחברת נוספת לערימה, מה קרה לזמן החיפוש? (גדל ב- 1).

**<u>מסקנה</u>: לכל בעיה יש קצב גידול שונה.
כלומר, קצב הגידול אומר לנו בכמה זמן העבודה תגדל כאשר גודל הבעיה גדל.
ככל שקצב הגידול קטן יותר כך הפתרון שלנו טוב יותר.**

הזכר לתלמידים כי בעיית מציאת המחברת שקולה לבעיית מציאת מספר במערך לא ממויין – אותה הם למדו בשיעור חיפוש (צוללות).

**<u>מסקנה</u>: אנחנו יכולים לומר שפתרון פאזל בן n חלקים היא בעיה קשה יותר ממציאת מחברת בערימה בת n מחברות (במקרה הגרוע ביותר).**

מה לגבי מציאת ספר בספריה?
בספריה הספרים ממויינים בסדר מסויים, קל יותר למצוא את הספר (בניגוד למחברות בדוגמא הקודמת).
 הזכר לתלמידים את הקשר לבעיית מציאת מספר במערך ממויין – גם כן משיעור הצוללות.
  אם דיברתם על כך בשיעור, הזכר להם שהגעתם למסקנה שפתרון הבעיה עולה log של מספר הספרים.

**<u>מסקנה</u>: מציאת ספר בספריה בת n מחברות קל יותר מאשר מציאת מחברת בערימה לא מסודרת של n מחברות.**

ייתכן וזאת הסיבה למה אמא מתעקשת שתסדרו את החדר :-)

<u>כמה דוגמאות מספריות</u>:
נניח שבדיקת כל מחברת (האם היא מחברת חשבון) ובדיקת ספר (האם הוא הספר שאנו מחפשים) - לוקחת יחידת זמן אחת (למשל שניה).

כמה זמן יקח לנו למצוא מחברת בערימה בת 256 מחברות? (במקרה הכי גרוע - 255)
כמה זמן יקח לנו למצוא את הספר בספריה הממויינת בת 256 ספרים? (במקרה הכי גרוע - 8)
הבדל משמעותי!
מה יקרה אם **נכפיל** את מספר המחברות והספרים? (לחשב עם התלמידים)

**<u>מסקנה</u>: ההבדל בקצב הגידול של הבעיה נהיה משמעותי יותר ויותר ככל שהבעיה גדלה.**

# סיכום #

עולם הבעיות במחשבים הוא עולם גדול ומורכב. בעיות רבות נמצאות כיום בחזית המחקר כאשר, כפי שראיתם, רב הנסתר על הגלוי. בעיות שנראות לנו קשות כיום, מחר עשויות להתגלות כקלות כאשר ימצא להן פתרון (למשל, עד לפני מספר לא רב של שנים, לבדוק האם מספר הוא ראשוני נראתה בעיה קשה - כיום הבעיה נחשבת קלה). בנוסף הפרדנו בין פתרונות טובים ופחות טובים לבעיות שונות כמו פאזלים, מציאת ספר ועוד. האם הפתרונות שיש לנו כיום הם הכי טובים? האם באמת למצוא פתרון יותר קשה מלוודא אותו? קשה לדעת. אולי אחד מכם יגלה את התשובה.
