#רקע

האם אתם מכירים את המשפט: "אם הייתי אומר לך לקפוץ מהגג, היית קופץ?"
 כמובן שכולנו היינו עונים 'לא' - אך מה היה עושה המחשב שלנו? כנראה שמנסה לקפוץ...

תוכניות מחשב הן _רצף של פקודות_ שהמחשב חייב לבצע.
 מחשבים בד"כ מתוכנתים באמצעות "שפה" שהינה אוסף של חוקים תחביריים וסמנטיים שבאמצעותם ניתן להגדיר למחשב באופן מפורט פקודות ופעולות שעליו לבצע בתחומים שונים ומגוונים.
  קיימות מאות שפות תכנות שונות אך כולן מתבססות על אותו עיקרון - לתת פקודות ברורות וחד משמעיות למכשיר שלא מבין שום משמעות אלא רק יודע לבצע פקודות. אחד הדברים הכי מאתגרים בתכנות הוא שהמחשב מציית במדויק לפקודות שאנו נותנים לו אפילו אם הפקודות לא הגיוניות ומייצרות תוצאה מטורפת.
    מה היה קורה אם המוח האנושי היה מציית ועובד גם הוא רק לפי פקודות שניתנות לו ולא היה מפעיל שום היגיון? למשל, מה היה קורה אם היינו פונים לאדם ואומרים לו ללכת דרך הדלת?

#פעילות מספר 1 - בול פגיעה

###מטרת הפעילות

הדגמת החשיבות של מתן פקודות מדויקות על מנת להשיג תוצאה רצויה.
בפעילות זו נבדוק האם הילדים יצליחו לצייר באופן מדויק את הציור אליו המדריך מכוון באמצעות ההוראות שיתן להם.
###ציוד נדרש
 דף, עיפרון, טושים או עטים בצבע אדום וכחול.

###אופן הפעילות

<u>**חלק א':**</u>
  בקש מכל תלמיד להניח את ידיו על השולחן ולבצע את הפקודות הבאות:

1. ציירו נקודה במרכז הדף

לפני שתמשיך לפקודות הבאות בקש מהתלמידים להציג את ציוריהם. ההנחה היא שכולם יציירו נקודה במרכז הדף. שאל את הילדים האם יש בעיה בפקודה? הסבר להם כי לא ניתנה פקודה להרים ידיים מן השולחן, לא ניתנה פקודה ליד לאחוז בכלי כתיבה ולא נאמר באמצעות איזה כלי כתיבה לצייר. לאחר הבהרת נקודה זו המשך מחדש עם הפקודות הבאות:

1. הרימו את יד ימין או שמאל מן השולחן ואחזו בעפרון. עתה ציירו במרכז הדף נקודה.
2. ציירו 3 עיגולים.
3. ציירו ריבוע.
4. כתבו את שמכם.

עתה בקש מהילדים להציג שוב את ציוריהם. הסבירות היא שיתקבלו ציורים השונים זה מזה ושונים מן הציור
האמיתי שהיה אמור להתקבל.
<u>**דיון:**</u>
לאחר שהתלמידים יציגו את ציוריהם ערוך דיון קצר בכיתה:

<font color="red">
שאלה:
</font>
מדוע התקבלו כל כך הרבה ציורים שונים?
<font color="green">
תשובה:
</font>
כל תלמיד הבין וביצע את הפקודות באופן שונה.

<font color="red">
שאלה:
</font>
מה הבעייתיות בפקודות שניתנו?
<font color="green">
תשובה:
</font>
הפקודות לא היו מספיק מדויקות וברורות.
שאל את התלמידים כיצד ניתן לשנות את הפקודות כך שיתנו תוצאה אחת ברורה ומדויקת (כלומר אותו ציור לכל הכיתה). רשום את ההצעות השונות על הלוח.
<u>**חלק ב':**</u>
חזור שוב על הפעילות, אך הפעם בצע אותה עם הפקודות הבאות שהן יותר ברורות ומדויקות:

1. הרימו את יד ימין או יד שמאל מן השולחן ואחזו בעפרון. עתה ציירו במרכז הדף נקודה.
2. הניחו את העיפרון על השולחן ואחזו בעט הכחול. ציירו בעזרת העט עיגול מסביב לנקודה שכבר צוירה.
3. חזרו פעמיים על הפעולה הבאה: בעט הכחול ציירו עיגול נוסף מסביב לעיגול שצויר בפקודה הקודמת.
4. הניחו את העט הכחול על השולחן ואחזו בעט האדום. ציירו מסביב לעיגול החיצוני ביותר ריבוע.
5. כתבו בעט אדום בחלקו התחתון של הריבוע (בשטח שבין הקו התחתון של הריבוע לקו המתאר התחתון של
העיגול החיצוני ביותר) את התאריך.
6. הניחו את העט האדום על השולחן והציגו את ציוריכם.

אמור להתקבל הציור הבא:
<div id="container" align="center">
<img src="img01.png" title="" />
</div>

<u>**דיון:**</u>
האם עכשיו, לאחר שניתנו פקודות יותר ברורות, התקבל אצל כולם אותו הציור?
 האם קיים שוני בין הציורים שצויירו למרות שהפקודות היו מדויקות?
  רוב הסיכויים הם שאצל כולם התקבל אותו הציור אך בגדלים שונים שכן לא ניתנו בפקודות הוראות באילו גדלים לצייר את העיגולים והריבוע. כמו כן יכול להיווצר שוני שנובע כתוצאה מחוסר הבנת הנשמע.

<u>**הצעה למדריך:**</u>
ניתן להדביק בצידו האחד של הלוח את ציורי התלמידים לאחר חלק א' ובצידו השני של הלוח
את ציורי התלמידים לאחר חלק ב' - כך כל הכיתה תוכל לראות את התוצאות באופן ברור ולהבין בצורה טובה יותר את חשיבות הפעילות. (אם הכיתה גדולה בחר מתנדבים אשר יבואו להדביק את ציוריהם על הלוח).
#פעילות מספר 2 - מגדלי האנוי
חידת "מגדלי האנוי" הומצאה על ידי המתמטיקאי הצרפתי אדוארד לוקאס ב- 1883.
 ישנם 3 מוטות כאשר על המוט השמאלי ביותר מושחלות דיסקיות המסודרות על פי גודלן, כשהגדולה ביותר למטה והקטנה ביותר למעלה.
  מטרת המשחק היא להעביר את כל הדיסקיות ממוט זה אל אחד משני המוטות הנותרים לפי הכללים הבאים:
   1. בכל שלב מועברת דיסקית אחת.
   2. באף שלב אסור שדיסקית תהיה מונחת על דיסקית קטנה ממנה.

###מטרת הפעילות

התלמידים יתנסו בניסוח פקודות וביצוען. בסוף הפעילות תוצג לתלמידים תוכנית מחשב - רצף של פקודות, אשר פותרת את בעיית מגדלי האנוי עבור כל מספר של טבעות.

###ציוד נדרש

לוח עם 3 מוטות ודיסקיות שונות בגודלן.

<div id="container" align="center">
<img src="img02.png" title="" />
</div>

###אופן הפעילות

המדריך יחלק את התלמידים לזוגות. בכל זוג יהיה תלמיד אשר ייתן הוראות מדויקות כיצד להעביר את הדיסקיות לפי הכללים (כפי שהוזכר למעלה) ותלמיד שני אשר יבצע את ההוראות במדויק.
 לתלמיד שמבצע את ההוראות אסור להעביר אף דיסקית לפני שניתנה לו הוראה לכך.
  הזוג המנצח יהיה זה שיצליח לבצע את משימת העברת הדיסקיות במינימום צעדים ובמינימום זמן.
  לדוגמא: מספר הצעדים המינימאלי להעברת 4 דיסקיות הוא 15. מספר הצעדים המינימאלי להעברת 3 דיסקיות הוא 7.
  הפעילות תתבצע כך שכל פעם ייגש זוג תלמידים ללוח המשחק ויבצע את המשימה מול הכיתה.
  המדריך ירשום על הלוח את זמני הביצוע של כל זוג ואת מספר הצעדים שביצע כל זוג עד לסיום המשימה.

<u>**למדריך:**</u>
לאחר שתסתיים התחרות ויוכרז הזוג המנצח (אפשר להעניק שי קטן לזוג המנצח), רשום על הלוח
את הפקודות הבאות (תוכנית המחשב), אשר הינה הפתרון לבעיית מגדלי האנוי:
  נניח שהעמודים מסודרים במעגל, ושכל N הטבעות (N ייצג מספר כלשהו של טבעות) מושחלות על אחד מהם. התוכנית תבצע את הפקודות הבאות:

   1. בצע את הפעולות הבאות (2 ו- 3) שוב ושוב, עד אשר תימצאנה כל הטבעות מושחלות נכונה לפני שלב 3 על אחד מן העמודים האחרים.
   2. העבר את הטבעת הקטנה ביותר מן העמוד שעליו היא מושחלת אל העמוד הבא אחריו בכיוון השעון.
   3. בצע את ההעברה האפשרית היחידה (הכוונה בהעברה אפשרית היא לשים טבעת קטנה על טבעת גדולה) שאינה מערבת את הטבעת הקטנה ביותר.
הסבר לכיתה שהפקודות שרשמת על הלוח הן בעצם תוכנית מחשב אשר פותרת את בעיית מגדלי האנוי.
 הראה לכיתה, בעזרת המגדל שברשותך, כיצד תוכנית המחשב שכתבת על הלוח תעבוד עם 3 טבעות. בקש מהילדים לכוון אותך כיצד לפעול בכל שלב בהתאם לפקודות שרשמת על הלוח.
 עתה הנח 4 טבעות מסודרות לפי גודלן על אחד מן העמודים ובחר מתנדב מהכיתה שיפתור את בעיית האנוי בעזרת תוכנית המחשב שכתבת על הלוח. בקש מחבריו לכיתה לכוון אותו בכל שלב.
<u>**דיון:**</u>

<font color="red">
שאלה:
</font>
האם התוכנית שכתבתי תעבוד גם עבור 1000 טבעות? ועבור מיליון?
<font color="green">
תשובה:
</font>
 כן, התוכנית יודעת לפתור את בעיית מגדלי האנוי עבור כל מספר של טבעות שניתן לה.

<font color="red">
שאלה:
</font>
כמה זמן ייקח למחשב לפתור את בעיית מגדלי האנוי כאשר יש 1000 טבעות? כמה זמן ייקח לנו-בני
האדם לפתור זאת?
<font color="green">
תשובה:
</font>
המחשב יודע לבצע פעולות במהירות רבה ויוכל לפתור את הבעיה תוך שניות ספורות. לעומת זאת
לנו, בני האדם, הדבר יוכל לקחת שעות רבות מאוד.

#משפטי תנאי

בחיי היומיום אנו נתקלים בהרבה בעיות מהסוג **אם... אז... אחרת...** ( ...if... then... else)
לדוגמא: **אם** ירד גשם **אז** אשאר בבית ואשחק כדורגל בפלייסטיישן, **אחרת** אלך לשחק כדורגל עם חבריי במגרש.
עד כה דיברנו על תוכנית מחשב בתור רצף של פקודות שהמחשב מבצע וראינו שהפקודות מתבצעות בזו אחר זו לפי סדר כתיבתן. אך מה נעשה אם נרצה לכתוב תוכנית שבה המחשב יבצע פקודה מסוימת רק כאשר מתקיים תנאי או מצב מסוים וכאשר לא מתרחש אותו מצב או תנאי - המחשב לא יבצע את הפקודה?
לשם כך קיימת בשפת התכנות פעולה הנקראת if שמשמעותה: **אם** מתקיים תנאי מסוים **אז** תתבצע פעולה או סדרת פעולות מסוימת, **אחרת** יתבצעו פעולות אחרות.
לדוגמא:
**אם** מכבי תל אביב זוכה
**אז** דני מזמין את רן לגלידה ואומר לו "טעיתי"
**אחרת** רן מזמין את דני לגלידה ואומר לו "טעיתי"

<u>משפט תנאי יתנהג כך:</u><br>
**אם** מתקיים התנאי **אז** בצע סדרה מסויימת של הוראות
**אחרת** בצע סדרה אחרת של הוראות

#פעילות מספר 3 - בינגו משפטי תנאי

במשחק הבינגו, כל אחד מהמשתתפים מחזיק לוח עם מספרים. הכרוז מגריל מספר ומכריז עליו. כל מי שיש לו מספר זהה על הלוח, מסמן את המשבצת עם המספר שהוגרל. המנצח במשחק הוא המשתתף שהצליח לסמן ראשון את כל המשבצות בלוח שלו. המשחק "בינגו משפטי התנאי" מבוסס על אותו רעיון, אבל עוסק במשפט התנאי IF.

###מהלך המשחק

כל לוח אישי מורכב מ- 9 משבצות ובכל משבצת נמצא משפט תנאי חוקי (פשוט או מורכב).
בכל משפט תנאי כזה, מופיעה ההוראה `('WRITE ('BINGO` באחת ההסתעפויות של המשפט. כלומר, עבור כל אחד מהמשפטים קיים לפחות מצב אחד שבו תודפס המילה "בינגו", בתנאי שערכי המשתנים יהיו מתאימים.
לדוגמה, אם המשפט הוא: `('IF C>80 THEN WRITE ('BINGO` אז המילה "בינגו" תודפס רק בתנאי שערכו של  המשתנה C יהיה גדול מ- 80. מטרת המשחק היא לסמן את כל המשבצות על הלוח, על פי הכללים שיפורטו בהמשך.
###כללי המשחק

המדריך ישמש ככרוז. כל אחד מהמשתתפים האחרים מקבל לוח ובו 9 משבצות עם משפטי תנאי. (על המדריך להכין לוחות משחק כמספר התלמידים בכיתה).
הכרוז טורף היטב את הכרטיסים, ומניח אותם כשפניהם כלפי מטה (קופה). הכרוז לוקח קלף אחד מהקופה וקורא את תוכנו בקול.
הכרטיסים מכילים השמות שונות למשתנים A , B , C. למשל 7- = A (ובהתאם ללוחות שהכין המדריך).

לאחר שהכרוז קרא את משפט ההשמה, המשתתפים האחרים יבדקו, כל אחד בלוח שלו, האם יש משבצת שניתן לסמנה.
 ניתן לסמן משבצת, רק אם בהינתן הערכים המתאימים למשתנים, תתבצע הוראת ההדפסה של המילה BINGO.
 המנצח הוא המשתתף הראשון שהצליח לסמן את כל המשבצות בלוח שלו.
אפשר לבנות לוחות עם משפטים פשוטים, או משפטים מורכבים יותר.
<u>**למדריך:**</u>
להלן דוגמאות
 ל[לוח משחק פשוט](appendix-a.html "")
 ול[לוח משחק מורכב](appendix-b.html "").
עליך להכין לוחות משחק כמספר התלמידים בכיתה. הפקודות בלוחות לדוגמא כתובות באנגלית אך ניתן לשנותן לעברית בהתאם לרמת הכיתה וליכולת התמודדותה עם השפה האנגלית. זהו רק לוח משחק לדוגמא והינך יכול לשנותו כרצונך.

---

###הקדמה לפעילות הבאה

הפעילות הבאה הינה רשות והינך מוזמן לבחור אם לשלב אותה בשיעורך.
בשיעור זה ראינו כי תוכנית מחשב היא בסך הכל רצף של פקודות אותה כותב המתכנת.￼
 אך חשוב להבין כי במקרים רבים, הבעיות שמתכנתים מתמודדים איתן במציאות הן מורכבות ויש בהן אלמנטים רבים של חוסר וודאות. לכן, מציאת הדרך לפתרון הבעיה אינה תמיד פשוטה ואינטואיטיבית, וכדי לפתרה דרושה דרך שיטתית הכוללת גם את ניתוח הבעיה.
  למעשה, תהליך הפתרון של בעיה מורכבת דורש הפעלת כישורים ויכולות כמו יצירתיות, זיהוי וניתוח סוגיות עיקריות, הכרות עם תבניות ומצבים דומים, יכולת בחינת אסטרטגיות שונות וקבלת החלטות, יכולת תכנון ומימוש פתרון, ולבסוף גם יכולת בחינה והערכה של הפתרון. בהיבט זה של נושא התכנות תעסוק הפעילות הבאה.

#פעילות מספר 4 - משחק בשבעה גפרורים

###מטרת הפעילות

ניתוח של בעיה מורכבת ומציאת דרך לפתרונה.
###ציוד נדרש

גפרורים.

###מהלך המשחק

המשחק מיועד לשני שחקנים.
נתונה ערימה עם 7 גפרורים.
כל שחקן בתורו יכול לקחת בין 1 ל- 3 גפרורים.
מי שלוקח את הגפרור האחרון מפסיד.
 לדוגמה, אם בערימה יש 4 גפרורים, כדי לנצח השחקן שתורו לשחק ייקח 3 גפרורים, וכך יותיר בערימה גפרור אחד. מהלך זה יאלץ את היריב במהלך הבא לקחת את הגפרור שנותר ולהפסיד במשחק.
**מטרת המשחק היא למצוא אסטרטגיה לניצחון.**

<u>**למדריך:**</u>
בשלב ראשון מומלץ שהתלמידים ישחקו בזוגות מספר פעמים וירשמו לעצמם פעולות מוצלחות.
לאחר מכן, **קיים דיון בכיתה בשאלה**: מהי האסטרטגיה המומלצת לשחק במשחק זה כדי לנצח.
על מנת לפשט ולהדגים בצורה יותר טובה כדאי להציג לכיתה את האסטרטגיה באמצעות עץ.
###הסבר
השורש בעץ מכיל את המצב ההתחלתי - 7 גפרורים, ובכל רמה אנו פורשים חלק מהמהלכים האפשריים ואת המצבים שייווצרו לאחר הפעלתם.
בעץ המתואר באיור הבא, הרמה הראשונה (רמת אפס היא השורש - המצב ההתחלתי של 7 גפרורים) מתארת את הפעולות שיכול שחקן א' לבצע ואת המצבים האפשריים של ערימת הגפרורים לאחר ביצוע הפעולות.
הרמה השנייה בהתאמה פורשת את הפעולות והמצבים של שחקן ב'.
על הקשתות רשומים מספר הגפרורים שנלקחו.
כך נוכל להמשיך ולפרוש את העץ, רמה אחת לשחקן א' ורמה באה לשחקן ב'.

<div id="container" align="center">
<img src="img05.png" title="" />
</div>

<br>
עץ כזה יכול לסייע לנו למצוא מצבים שיובילו לניצחון.
עתה ננסה לבחון את המסלול שהוביל לניצחון, ובהתאם לנסות להכליל אסטרטגיה מתאימה.
על פי האיור, ניתן לראות שאם שחקן ייקח מערימה בת 7 גפרורים 2 גפרורים, בערימה יישארו 5 גפרורים ומצב זה יאפשר לו בסופו של דבר ניצחון.
מערימה של 5 גפרורים, היריב יוכל לבחור בין גפרור אחד לשלושה, כך שמספר הגפרורים יקטן ויהיה 2 או 3 או 4 (בהתאמה).
כעת על השחקן הראשון לקחת מספר גפרורים כך שבערימה שהיריב יקבל, יישאר בדיוק גפרור אחד, אותו הוא יאלץ לקחת וכך להפסיד.
כלומר, בעזרת העץ ראינו כי במשחק זה האסטרטגיה שמבטיחה ניצחון, היא לקחת 2 גפרורים מהערימה כך שמספר הגפרורים שיישאר הוא 5.
ממצב זה, כפי שתיארנו קודם לכן, לא חשוב מה מספר הגפרורים שיריב ייקח (אחד, שניים או שלושה גפרורים) - אנו נוכל להוביל מהמצב החדש שיתקבל (שניים, שלושה או ארבעה גפרורים בערימה) למצב שבו יישאר גפרור אחד בערימה אותו היריב יאלץ לקחת, וכך להפסיד.

<u>**פעילות רשות:**</u>
לאחר מציאת האסטרטגיה שתבטיח ניצחון, בקש מהתלמידים לכתוב מסמך סודי המכיל רצף פקודות כך שהמקבל מסמך זה ינצח במשחק בוודאות.

#דיון מסכם

מחשבים עובדים ע"י ביצוע רשימה מדויקת של פקודות (מבצעים פקודה אחר פקודה), הנקראת תוכנית מחשב ואשר נועדה לבצע משימה מסוימת.
תוכניות במחשב נכתבות ע"י שפות תכנות אשר עוצבו במיוחד עם מספר מוגבל של פקודות על מנת לומר למחשב מה לעשות. יש שפות אשר יותר מתאימות למטרות מסוימות מאשר אחרות.
ללא קשר לשפת התכנות בה הם משתמשים, המתכנתים צריכים לסגל לעצמם את היכולת לכתוב במדויק מה הם רוצים שהמחשב יעשה, שהרי בניגוד לבני האדם המחשב יבצע את הפקודות במדויק אפילו אם אין בהן שום היגיון.
חשוב מאוד שתוכניות מחשב יכתבו בצורה טובה, שכן אפילו הטעות הקטנה ביותר יכולה ליצור הרבה בעיות.
דמיינו למשל את התוצאות הטרגיות שיכולות להתרחש אם תהיה טעות בתוכנית מחשב של שיגור חללית לחלל, פצצת גרעין או טעות באותות של מסילת רכבת.
