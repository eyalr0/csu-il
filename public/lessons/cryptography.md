#דגשים לשיעור#
* הצפנה
* פענוח בהינתן המפתח הסודי
* "שבירת" מערכת הצפנה ללא המפתח הסודי
* הפרד ומשול, עבודה קבוצתית, בקרת איכות
* תכונות סטטיסטיות של השפה העברית
* את דפי העבודה יש לחלק ע"פ ההנחיות ולא את כולם יחד

#תקציר#
בפעילות זו נסביר את המושגים של הצפנה ופענוח תוך שימוש במפתח סודי משותף. נדון במטרות המצפין, המפענחת, וביריב המאזין לתקשורת המוצפנת ומנסה לפענח אותה, מבלי שיש לו גישה למפתח הסודי. נדגים מושגים אלה באמצעות מערכת פשוטה של החלפת, או הצבת, אותיות. נתרגל הצפנה ופענוח "חוקיים", בהינתן המפתח הסודי. לבסוף נראה כיצד סטטיסטיקת האותיות של השפה (העברית במקרה שלנו) מאפשרת ליריב לשבור את המערכת גם ללא המפתח הסודי.

#רקע#
שני צדדים, אשר נכנה אותם (בעקבות מסורת עתיקת ימים) אליס ובוב, מעוניינים לשלוח זה לזו הודעות רגישות, כלומר כאלה שאם יחשפו יגרמו לשניהם החל ממבוכה ניכרת, ועד אסון ממשי הכרוך באבדן רכוש ו/או חיים. לו השניים היו באותו חדר, יכלו פשוט ללחוש את ההודעות זה לזו. אבל אליס ובוב נמצאים הרחק אחד מהשנייה, ולרשותם עומדת מערכת תקשורת שהיא אמינה בדרך כלל, אך אינה מוגנת בפני האזנות. למשל טלפון, פקס, דואר אלקטרוני, או מכשיר קשר (בימי קדם היינו יכולים להוסיף אולי גם רצים או יוני דואר). מערכות כאלה מעבירות בד"כ את המידע הנשלח (שיחת הטלפון, הפקס, הודעת הדוא"ל, ההודעה האלחוטית) לצד השני. יחד עם זאת, צד שלישי יכול במאמץ סביר לצותת (להאזין) למידע הנשלח (במקומות רבים ציתות כזה אינו חוקי ומבצעו, אם ייתפס, עשוי לבלות בכלא, אך זה כמובן לא מונע ניסיונות ציתות).

תורת ההצפנות עוסקת בשיטות להסתרת מידע רגיש כזה על ידי **הצפנתו**. הצפנה אמורה, מצד אחד לאפשר לצד המקבל הלגיטימי לשחזר מחדש (לפענח) את ההודעה המקורית. מאידך, ההצפנה אמורה למנוע מיריב, שהצליח לצותת לתקשורת או להשיג בצורה אחרת את ההודעה המוצפנת, להבין את המסר המקורי או אף את חלקו.

הצפנות שמשו כבר בימי קדם, למשל בצבא הרומי (צופן פשוט מאוד הידוע בשם "צופן קיסר") . יש הטוענים כי לשיטת הצפנה הידועה כצופן אתב"ש יש מקורות תנכיים. למשל בנבואות ירמיהו שבספר ירמיהו, פרק כ"ה, פסוק כ"ו, במשפט "וּמֶלֶךְ שֵׁשַׁךְ יִשְׁתֶּה אַחֲרֵיהֶם" המילה שֵׁשַׁך פירושה "בבל"  (האות ב הוחלפה באות ש, והאות ל הוחלפה באות כ).

בעבר (נניח עד שנות הששים של המאה העשרים), פעולות ההצפנה התמקדו בעיקר בהקשרים צבאיים. בימינו, עם השימוש היום יומי הנרחב בתקשורת דיגיטלית ובאינטרנט, יש שימוש רב בהצפנה גם בהקשרים מסחריים, ואפילו של אזרחים "סתם" שאינם רוצים שמישהו על הקו, ובפרט ה"אח הגדול", יוכל לקרוא את הדואר האלקטרוני שלהם או את פרטי כרטיס האשראי שלהם.

הפן השני של תורת ההצפנות הוא פיתוח שיטות לשבירה של מערכות הצפנה קיימות, ללא גישה למפתח הסודי. הדוגמה המפורסמת ביותר מסוג זה היא הניסיון המוצלח של המודיעין הבריטי במלחמת העולם השנייה בשבירת מערכת ההצפנה הגרמנית, ה"אניגמה". במאמץ זה שיחק תפקיד מפתח המתמטיקאי ומדען המחשב המחונן אלן טיורינג (Alan Turing).

הפיתוח המואץ של מערכות מחשוב ושל אלגוריתמים מתקדמים הוביל גם להתקדמות ניכרת בשיטות ההצפנה המודרניות (וגם בשבירת חלקן). כדוגמא קונקרטית, מערכות כגון Advanced Encryption Standard (AES) הן מערכות מהירות מאוד, ונחשבות בלתי שבירות.

בכל מערכת הצפנה "קלסית" יש מפתח סודי המשותף לשולח ולמקבלת, בוב ואליס (ומוסתר מכל צד שלישי). מפתח זה הוא סוד המאפשר גם להצפין הודעה וגם "לפתוח" את ההודעה המוצפנת. בהינתן המסר הגלוי (הנקרא באנגלית plaintext), השולח מפעיל אלגוריתם הצפנה, המשתמש הן במסר הגלוי והן במפתח הסודי, כדי לייצר את המסר המוצפן (הנקרא באנגלית ciphertext).  המסר המוצפן מועבר באמצעות מדיית תקשורת אמינה, אך ייתכן ומועדת לציתות. הוא מגיע למקבלת, וזו מפעילה עליו אלגוריתם פענוח, המשתמש באותו מפתח סודי. אלגוריתם הפענוח משחזר את המסר המקורי.

פרמטר חשוב של בטיחות המערכת הוא מספר האפשרויות למפתח הסודי. אם מספר המפתחות הסודיים האפשריים הוא קטן יחסית, היריב יכול לנסות את כולם, ולאתר מפתח מתאים (מפתח המעתיק את ההודעה המוצפנת להודעה "בלשון בני אדם", כלומר הודעה תקנית בשפה הרלוונטית, אשר קרוב לוודאי תהיה זהה להודעה המקורית). כפי שנראה בהמשך, מספר גדול של מפתחות לא מבטיח בטיחות (ולכן, בלשון המתמטיקאים, זה תנאי הכרחי אך לא מספיק).

#פעילות#
אנו נציג ונלמד מערכת הצפנה ותיקה - הצפנה באמצעות החלפת (הצבת) אותיות. נסביר תחילה את שיטת ההצפנה ושיטת הפענוח באמצעות מפתח החלפה סודי. נתנסה בהצפנת טקסט קצר, ואח"כ בפענוח טקסט שונה (בהינתן המפתח הסודי). אחר כך נראה כיצד לנצל תכונות סטטיסטיות של השפה העברית כדי למצוא את המפתח הסודי ו"לשבור" את מערכת ההצפנה. כדי לבצע התקפה זו, כל שנזדקק לו הוא טקסט מוצפן ארוך מספיק (נניח בן כמה מאות אותיות). נעיר כי פעילות זו רלוונטית גם לכל שפה כתובה אחרת.  אנו נדבק כמובן בעברית, אך כ"תרגיל רשות" אפשר ומומלץ לבצע אותה באנגלית, ערבית, רוסית, או כל שפה כתובה אחרת שהקוראים בקיאים בה.

בשיטת ההצפנה באמצעות החלפת אותיות, המפתח הסודי הוא טבלת החלפה של אותיות. לצרכי נוחות, הרווחים אינם מוחלפים ואינם נמחקים (כלומר רווח מקורי נשאר רווח בטקסט המוצפן).  כמו כן, אנו מזהים אותיות סופיות כבנות זוגן הלא סופיות. למשל, האות "ף" היא מבחינתנו האות "פ". אנו מתעלמים לחלוטין, דהיינו מוחקים, את כל סימני הפיסוק, ואת האותיות הלועזיות. לצרכי נוחות, ספרות אינן מוחלפות ואינן מוצפנות.   (**הסבר למורה** – מוסכמות אלו מסייעות לא מעט בפעילות הלא פשוטה של "שבירת" מערכת כזו. יחד עם זאת, עקרונות השבירה בהם נדון, כוחם יהיה יפה גם למערכות החלפה בהן אין עושים את ההנחות המקלות הנ"ל.)

אנו נשתמש כאן במפתח ההצפנה הבא, אותו בחרנו באקראי:

<div id="container" align="center">
<img class="img-responsive" src="cryptography/img01.png" title="מפתח הצפנה אקראי" />
<br>
</div>

נניח למשל כי המסר המקורי הוא שני הפסוקים הראשונים מתוך ספר בראשית:

> " בְּרֵאשִׁית בָּרָא אֱלֹהִים אֵת הַשָּׁמַיִם וְאֵת הָאָֽרֶץ׃ וְהָאָרֶץ הָֽיְתָה תֹהוּ וָבֹהוּ וְחֹשֶׁךְ עַל-פְּנֵי תְהוֹם וְרוּחַ אֱלֹהִים מְרַחֶפֶת עַל-פְּנֵי הַמָּֽיִם׃ "

שימו לב כי הטקסט מנוקד, אך כשנסיר את הניקוד לצורך ההצפנה, הכתיב שיוותר הינו כתיב חסר (למשל "תהו ובהו").  כשאנו מצפינים, מוחלפת כל אות מקורית באות המתאימה לה על פי מפתח ההחלפה. כך למשל תוחלף "ב" ב-"ט", "ר" ב-"ח", "א" ב-"י"", "ש" ב-"ה"", "י" ב-"ו", ו-"ת" ב-"ד". המילה "בראשית" תוחלף אפוא ב-"טחיהוד".

חלקי לתלמידים את מפתח ההצפנה ([דף פעילות 1](cryptography/appendix-a.html "")), ובקשי מהם להצפין את המסר תוך שימוש במפתח הסודי. חשוב להזכיר כי בשיטתנו מצפינים רק אותיות, כי אותיות סופיות מוצפנות כאילו היו מקבילותיהן הלא סופיות, וכי רווחים נשמרים. אחרי שרוב הכתה ישלים את המשימה, הזמיני את אחת התלמידות ללוח ובקשי ממנה שתסביר את הצפנת ההודעה.

**למורה** - ההודעה המוצפנת היא:  *טחיהוד טחי יפלוג יד להגוג עיד ליחק עליחק לודל דלע עטלע עאהס כפ שצו דלעג עחעא יפלוג גחאשד כפ שצו לגוג*

הבנו אם כן כיצד בוב מצפין. אבל כיצד אליס, אשר בידה עותק זהה של מפתח ההחלפה הסודי, מפענחת?

הפענוח מתבצע בצורה דומה להצפנה. אליס עוברת אחת אחת על אותיות הטקסט המוצפן. היא מוצאת את האות הנוכחית בשורה התחתונה של מפתח ההצפנה. אות זו היא ה"אות המוחלפת". אליס רואה מי היא האות שמעליה במפתח ההצפנה. זוהי "האות המקורית". אליס רושמת את האות המקורית, ומתקדמת לאות הבאה בטקסט המוצפן, וכך הלאה עד לסוף הטקסט.

חלקי לתלמידים את [דף פעילות 2](cryptography/appendix-a.html ""). בדף זה מופיע מפתח הצפנה (זהה לזה שבדף העבודה הקודם), ומשפט (אחר) מוצפן. המשפט המוצפן הוא

>  " יוצ פחיעד יד למטחוג לותט יפי טפט טפטמ סו למטח לאהעט טיגד רגעו גצ לכוצ "

הזכירי לתלמידים כי סימני פיסוק הושמטו בהצפנה, אותיות סופיות הפכו ללא סופיות, ורווחים נשמרו. בקשי מהתלמידים לפענח את המשפט ולרשום את המשפט המפוענח מתחת למקורי. אחרי שרוב הכתה ישלים את המשימה, הזמיני את אחד התלמידים ללוח ובקשי ממנו שיסביר את פענוח ההודעה.

למורה - ההודעה המקורית היא:

> אין לראות את הדברים היטב אלא בלב בלבד כי הדבר החשוב באמת סמוי מן העין

(מתוך הספר "הנסיך הקטן" של אנטואן דה סנט-אכזופרי, בתרגומו של אריה לרנר.) בהודעה המקורית היו גם שתי נקודות: לפני "כי" ואחרי "העין". אך משהושמטו, הפענוח כשלעצמו אינו יכול להוסיף אותן. כמובן שמפענח המבין את השפה יכול לנתח את הטקסט המפוענח, להבין היכן מסתיימים משפטים, ולנקד בהתאם.

כעת חלקי לתלמידים את [דף פעילות 3](cryptography/appendix-b.html ""). בדף זה מופיעים שני עותקים של מפתח ההצפנה המוכר לנו.  כל אחד מהתלמידים יכתוב את שמו או שמה: שם פרטי ושם משפחה, **ללא רווח**. השם יוצפן, וייכתב מתחת לשם המקורי. יש להעתיק את הטקסט המוצפן על דף חלק נפרד, ולמסור את הטקסטים המוצפנים (ורק אותם) למורה, שיחלק אותם באקראי בין התלמידים. עם קבלת הטקסט המוצפן, הוא יפוענח. צפו למספר שגיאות (משעשעות בד"כ). אחרי שרוב הכתה ישלים את המשימה, הזמיני את אחד התלמידים ללוח ובקשי ממנו שירשום את הטקסט המוצפן שקבל ואת פענוחו.

#שבירה של מערכת הצפנה המבוססת על החלפת אותיות#
מערכת הצפנה שיש לה מספר קטן של מפתחות סודיים אינה בטוחה, כי היריב יכול לנסות את כולם (מספרם קטן) ולמצוא איזה מהם מייצר מתוך הטקסט המוצפן טקסט הגיוני (מבחינת השפה והתוכן) אשר סביר כי הוא הטקסט המקורי. אבל זה לא אומר כי מערכת שיש לה מספר גדול של מפתחות היא מערכת בטוחה. (בלשון המתמטיקאים, הרבה מפתחות הם תנאי הכרחי אך לא מספיק לבטיחות מערכת.) למשל במערכת שלנו, מספר האפשרויות השונות להחליף בין עשרים ושתיים האותיות בשפה העברית הוא גדול: יותר מ-10 בחזקת 21 (ואם לדייק, המספר הוא 22!=1124000727777607680000). האם מספרם הרב של המפתחות פירושו שהמערכת בטוחה? כפי שניווכח מייד, התשובה היא לא (באלף רבתי!).

מציאת המפתח ושבירת המערכת מבוססת על כך שבשפה העברית (ובכל שפה כתובה אחרת) יש חוקים סטטיסטיים, כלומר חוקים שהם תקפים ביחס לרוב הטקסטים הכשרים בעברית, ובלבד שאלה ארוכים מספיק. חוק סטטיסטי מסוג זה הוא **שכיחות האותיות**.   האות השכיחה ביותר בטקסט עברי היא האות "י", ותדירות הופעתה (ב"עברית ממוצעת") היא 11.4%. אחריה באה "ו", ותדירות הופעתה 10.6%. אחרונות משתרכות "ט" ו-"ז", עם 1.3% ו-0.8% בהתאמה. חוק סטטיסטי אחר דן בשכיחות של **מילים בנות שתי אותיות**. למשל, שלוש המלים השכיחות ביותר בטקסטים בשפה העברית הן **"של", "על", ו-"את"**, לאו דווקא בסדר זה.  (דרך אגב, שימו לב כי "את" ו"על" הופיעו בשני הפסוקים הראשונים בספר בראשית, אפילו פעמיים כל אחת, ו"את" הופיעה בטקסט הקצרצר מן הנסיך הקטן.)

הטבלה שלמטה מכילה את שכיחות האותיות בטקסט עברי "מודרני" המבוסס על עשרות מסמכים מהרשת שמקורם בעיתונים (הארץ, דה-מרקר, וואי-נט). האחוזים מסתכמים רק ל-99.9, וזאת בגלל שגיאת עיגול, הנובעת מכך שהדיוק הוא של ספרה אחת בלבד אחרי הנקודה העשרונית. מימין מופיעות האותיות השכיחות ביותר (י, ו, מ, ה). משמאל הנדירות ביותר (צ, ג, ט, ז). אותיות סופיות נכללות כחלק מ"אותיות האם" שלהן.

  כדאי לפנות לתלמידים ולשאול לדעתם מיהן האותיות הנפוצות ביותר, ומיהן הנדירות ביותר. כדאי להעיר לתלמידים כי פילוג האותיות הוא **מאוד לא אחיד**. למשל, "י" מופיעה בערך פי 14 יותר מ"ז", ובערך פי 9 יותר מ-"ט". חוסר אחידות זה הוא אחד הכלים המרכזיים שיאפשר לנו לפרוץ את שיטת ההצפנה שתיארנו. כתבי על הלוח את הטבלה כולה, אות אות ושכיחותה, כפי שהיא מופיעה כאן.

<div id="container" align="center">
<img class="img-responsive" src="cryptography/img02.png" title="טבלת שכיחות האותיות" />
<br><br>
</div>

נתאר כעת שיטה בת שני שלבים לשבירת ההצפנה. המפתח הסודי אינו ידוע לנו. נתון לנו טקסט מוצפן, ארוך מספיק (השיטה לא תעבוד על טקסטים קצרים מאוד). בשלב הראשון אנו מחשבים את שכיחות האותיות בטקסט המוצפן. אנו בונים טבלה ובה, לכל אחת מ-22 האותיות, נמלא את מספר ההופעות בטקסט המוצפן. בשלב שני אנו מסדרים את האותיות על פי שכיחות הופעתן. נסדר אותן כך שהאות השכיחה ביותר בטקסט המוצפן נמצאת מימין, זו הנפוצה פחות מכולן תהיה משמאל, וכל השאר ביניהן, על פי שכיחותן.

בהינתן סידור זה, מהי ההשערה הסבירה ביותר לגבי ההצפנה המקורית? הפני שאלה זו לכיתה. ההשערה הסבירה ביותר היא שהאות המוצפנת השכיחה ביותר מתאימה לאות השכיחה ביותר בעברית, דהיינו "י". השניה בשכיחותה תתאים לאות השניה בשכיחותה בעברית, דהיינו "ו", וכך הלאה. זוהי השערה סבירה בהחלט, אך האם היא נכונה? במקרה שלפנינו, כדאי לערוך ניסיון!

אנו עומדים לחלק לתלמידים את [דף פעילות 4](cryptography/appendix-c.html "").  בדף זה יש טבלה ובה שכיחויות האותיות בעברית.  [בדף פעילות 5](cryptography/appendix-c.html "") ,הצמוד אליו, מופיע משפט קצר, מוצפן באמצעות מפתח הצבה שונה מהקודם. משפט זה מתאר מיקומו של אוצר. אם נפענח את המשפט נוכל למצוא את האוצר ולהשתקע באי טרופי, תחת עצי קוקוס, שמי תכלת, ולטייל על חופים זהובים.

המשפט המוצפן:
> בא פעברמ כששס טעקל מסמ נזא טאגזחתק

דיון קצר בכתה ישכנע את התלמידים כי לא ניתן לפענח טקסט מוצפן כה קצר. אבל לו עמד לרשותנו טקסט ארוך יותר המוצפן באמצעות אותו מפתח, המשימה תעשה אפשרית, באמצעות שימוש בשכיחות האותיות. חלקי כעת לתלמידים את [דף פעילות 6א](cryptography/appendix-d.html ""). זהו חלק מטקסט ארוך מספיק (ההמשך שלו [בדף פעילות 6ב](cryptography/appendix-e.html "")), אשר הוצפן תוך שימוש במפתח החלפה בו השתמשנו גם למיקום האוצר.  לו לא היו לנו מגבלות של זמן ואורך רוח, ניתן היה לבקש מן התלמידים לחשב את שכיחות האותיות בטקסט המוצפן כולו. אבל בטקסט המלא יש 458 מילים, ובהן 1812 אותיות. ספירת אותיות כה רבות על ידי התלמידים תיקח זמן רב, ועלולה להיות מייגעת למדי. לכן בקשי מהכיתה לספור את השכיחויות רק בפסקה הראשונה, והשלימי להם את היתר ("ידע אישי"). בכיתות עקשניות במיוחד ניתן לחלק את כל הטקסט (6א' וגם 6ב'), אך ברוב הכיתות נסתפק בחלוקת 6א'. כדי להקל על המשימה של ספירת האותיות בפסקה הראשונה של 6א', נחלק את הכתה לארבע או חמש קבוצות. הקבוצה הראשונה תהיה אחראית על האותיות א' עד ה', השניה על ו' עד כ', וכדומה. חלקי לכתה ארבעה או חמישה עותקים של [דף פעילות 7](cryptography/appendix-f.html ""), אחד לכל קבוצה, בו יסכמו את מספרי ההופעות. בקשי לרכז זאת אח"כ על הלוח, ואז כתבי על הלוח את טבלת מספר מופעי האותיות השונות בטקסט.

**למורה**: הטבלה הסופית של מספר מופעי האותיות בטקסט, אותה נמסור לתלמידים, היא

<div id="container" align="center">
<img class="img-responsive" src="cryptography/img03.png" />
<br><br>
</div>

שימו לב כי "נ" ו-"ת" מופיעות בדיוק אותו מספר פעמים (שתיהן 43). כעת בקשי משני תלמידים לגשת ללוח, לרשום תחילה את טבלת השכיחויות,  וכעת למיין אותה כאשר האות השכיחה ביותר, במקרה שלנו "ש", נמצאת מימין. את זוג השווים ניתן לרשום כך או כך.

<div id="container" align="center">
<img class="img-responsive" src="cryptography/img04.png" />
<br><br>
</div>

נזכיר כי בעברית "ממוצעת", סדר האותיות הוא

<div id="container" align="center">
<img class="img-responsive" src="cryptography/img05.png" />
<br><br>
</div>

ועל כן ההשערה הסבירה ביותר היא שמפתח ההחלפה המקורי (בסדר לא אלפביתי, דבר שאין לו משמעות) היה

<div id="container" align="center">
<img class="img-responsive" src="cryptography/img06.png" />
<br><br>
</div>

(נזכיר כי "נ" ו-"ת" המוחלפות יכלו להיות גם בסדר ההפוך).

**למורה**: חשוב להבהיר מדוע אין להחליף את היוצרות ולהפוך את השורות: "י" היא האות הנפוצה ביותר בעברית. "ש" היא האות הנפוצה ביותר בטקסט המוצפן. לכן סביר כי בהצפנה "י" הוחלפה על ידי "ש", אך לא להיפך! כעת, "שאלת מיליון הדולר" היא האם מפתח ההצפנה המשוער הוא אכן המפתח הנכון. ניתן לערוך על כך דיון מעניין. אנו ממליצים להימנע מדיון כזה כרגע, ופשוט לנסות לפענח על פי המפתח המשוער.  חלקי לכתה עותקים של [דף פעילות 8](cryptography/appendix-g.html ""), עותק אחד לכל תלמיד/ה. הדף מכיל את המפתח המשוער, ואת שבע השורות הראשונות של הטקסט המוצפן. המשימה היא לבצע את הפענוח על פי המפתח, ולבדוק האם הצלחנו במשימה. "הצלחה" תוגדר כטקסט בעל משמעות בעברית מתקבלת על הדעת.  אחרי שרוב הכיתה סיים את ניסיון הפענוח, בקשי מאחד התלמידים לרשום את השורה הראשונה (בלבד) על הלוח.

למורה:  שלוש השורות הראשונות בתוצאת ניסיון הפענוח הן

> שלושה שירימ של להסא עוורא
חלשב
מילים ומבחיבה קבי גבקרגוב

הטקסט שהתקבל אינו כתוב בעברית תקנית, ולכן לכאורה נכשלנו בניסיון הפענוח. מאידך ברור כי מתוך 10 המילים שלמעלה, 3 פוענחו נכון. למעשה סביר כי כבר בשלב זה יהיו תלמידים שיצליחו בהשלמת הפענוח על ידי ניחוש מוצלח ביחד עם אינטואיציה בריאה. אבל עדיף שקודם נדון במקור הכישלון! המסמך המוצפן המקורי "פוענח" על פי שכיחות אותיות בעברית "ממוצעת". אבל שכיחות האותיות בטקסט המקורי (וברוב הטקסטים) אינה תואמת בדיוק את הממוצע (כשם שאף אחד מאיתנו אינו תואם בדיוק את הממוצע באוכלוסיה של הגובה, המשקל, הגיל, קצב הנשימה, וכו'). לכן ה"פיענוח" עדין לא הניב את הטקסט המקורי, או טקסט עברי תקין כלשהו. מאידך, ה"פענוח" הצליח להביא אותנו קרוב יותר למקור. כדי להבין מדוע, נזכיר את התכונה הסטטיסטית הברוכה לפיה אם המדגם גדול מספיק (וגם "אקראי מספיק"), אזי הפספוסים היחסיים אינם עצומים. למשל, האות השכיחה ביותר בעברית "ממוצעת" לא תהפוך לפתע לאות הנדירה ביותר במסמך המקורי. אם אינה השכיחה ביותר, היא תוכל להיות השנייה, השלישית או הרביעית בשכיחותה, אך בד"כ לא הרחק מזה.

ספציפית לענייננו,  ניתן לתת לכתה את הרמזים הבאים (רצוי לרשמם על הלוח):

ארבע האותיות השכיחות ביותר ב"עברית ממוצעת" הן (י, ו, מ, ה, ל), והן גם חמש האותיות השכיחות ביותר במסמך שהוצפן (ואפילו בסדר זה!).

מתברר גם כי מספר אותיות אף נשארו במקומן ביחס לעברית ממוצעת. אותיות כאילו הן "ר" ו-"ש". לכן מילים המכילות רק אותיות משבע אותיות אלו מפוענחות נכון. לזו הסיבה שהמילים "שלושה", "שירים", "של" ו-"מילים" מזדקרות לעינינו.

תכונה סטטיסטית נוספת שיכולה להועיל בפענוח הסופי: שלוש המילים הנפוצות ביותר בנות שתי אותיות בשפה העברית הן "של", "על", "את" (לאו דווקא בסדר זה). שלוש המלים בנות שתי אותיות הנפוצות ביותר במסמך המוצפן שלנו הן   "כא", "טא", "טמ".

נזכיר גם כי בפענוחים שלנו רווחים ומספרים נשארו ללא שינוי. סימני פיסוק אחרים מן המסמך המקורי הושמטו. אותיות סופיות (ם ,ן, ץ, ף) הוחלפו באחיותיהן הלא סופיות (מ ,נ ,צ ,פ).

יש לנו כעת את כל הכלים כדי להתבונן שוב במסמך המוצפן, לחשוב עוד, ולבצע פענוח סופי שלו. לפני ההסתערות הסופית, הזכירי לכתה כי ניחוש אינטליגנטי הוא בסיס חשוב לכל פעילות אינטלקטואלית-יצירתית. אל תחששו לנחש, אך גם דעו לא להתעקש אם הניחוש אינו מתפתח לטקסט קריא.
המשימה הסופית: פענוח המשפט [בדף פעילות 5](cryptography/appendix-c.html ""). לשם כך נצטרך לפענח תחילה את הטקסט [בדף פעילות 9](cryptography/appendix-h.html ""): מהו המסמך הזה ומהן שבע השורות המופיעות בו. מכאן נקבל את מפתח ההצבה כולו, ובעזרתו נפענח את מיקום האוצר. בקשי מהפותרים רק להצביע, בלי לגלות לאחרים. אחרי שעשרה תלמידים יצליחו לפתור, קראי לראשונה מביניהם ללוח ובקשי שתסביר כיצד הגיעה לפתרון.

**למורה**: המסמך כולו (6א' ו-6ב') מכיל שלושה שירים של להקת כוורת: גלשן (פאכח), שיעור מולדת (כשברק וראתמ), והמגפיים של ברוך (הופנששו כא עקרג). שבע השורות המדוברות הן

> שלושה שירים של להקת כוורת
גלשן
מילים ומנגינה דני סנדרסון
יום בהיר של שמש  אין שום עננים אני וכל החברה  אל הים נוסעים
לקחנו את האוטו הבנות כבר שם כשלחוף נגיע נוציא את הגלשן
שוב אנחנו מתגלשים רוכבים על הגלים הנה בא עוד גל גדול
זהירות רק לא ליפול מחוף בת ים עד הרצלייה זה רק אני והגלשן שלי

פענוח מיקום האוצר מוביל למשפט:  על גבעות שייח אברק תחת פסל אלכסנדר

(ביאור גיאוגרפי קצר: גבעות שייח אברק נמצאות בחלק המזרחי של עמק יזרעאל, סמוך לקריית טבעות וצמוד לאתר בית שערים. על הפסגה הגבוהה נמצא פסל "השומר" אלכסנדר זייד, זקוף על סוסו, משקיף על העמק.)

אחרי ששבירת ההצפנה תופנם על ידי מרבית התלמידים, ניתן לשאול את הכתה כיצד היתה השבירה מושפעת לו רווחים היו מושמטים, וספרות היו מוצפנות. לסיכום, חשוב להדגיש כי פעילויות של תכנון מערכות הצפנה חדשות וניסיונות לשבירתן ממשיכות למשוך חוקרים בתעשייה, באוניברסיטאות, ובארגוני ביון. יש היום מערכות הנחשבות בלתי שבירות, אפילו בעזרת מחשבי על. ואם הגענו בשלום עד כאן, המשתתפים ראויים בהחלט לטפיחה על השכם.

###**אִישׁ אֶת רֵעֵהוּ יַעְזֹרוּ וּלְאָחִיו יֹאמַר חֲזָק**###
