```
title: ציד צוללות
description: שיטות חיפוש
author: שמעון שוקן
date: 2009-07-01
layout: lesson
tags: ['חיפוש','חיפוש בינארי', 'חיפוש אקראי', 'מיון']
```

> *"יעילות היא תוצר של עצלנות אינטליגנטית"*

איך מוצאים את מספר הטלפון של אדם כלשהו? מחפשים את שם האיש בספר הטלפונים, ורושמים את מספר הטלפון שכתוב לידו. לחילופין, אפשר לחפש את השם ברשימת אנשי הקשר בטלפון הנייד, להקיש את השם באתר חברת הטלפונים באינטרנט, או לבקשו בשירות 144. השם ומספר הטלפון יימצאו תוך שבריר שנייה, דבר שמסתיר את העובדה שבכל אחד מהמקרים האלה נערך מאחורי הקלעים תהליך חיפוש מתוחכם. החיפוש מתבצע ע"י תכנית מחשב שצריכה למצוא מחט בערמת שחת – רשומה אחת בקובץ בן מיליוני רשומות. איך מחשבים יודעים לחפש ולמצוא מידע מבוקש תוך שבריר שנייה, ללא קשר לגודל הקובץ בו מחפשים? זהו נושא הפעילות הנוכחית.

משימות חיפוש הן הבסיס לרוב שירותי הרשת בהם אנו משתמשים יום-יום. חיפוש כתובת באתר מפות, חיפוש חבר ברשת חברתית, חיפוש בגוגל -- בכל מקרה כזה אנו מזינים ערך מסוים, ומצפים שהמחשב ימצא ויציג לפנינו מידע שקשור לערך הזה. למשל, בחיפוש באתר מפות אנו מזינים כתובת, והמחשב מציג את מפת הגישה אליה. צריך להדגיש שהמידע שהמחשב מחזיר – מפת הגישה, פרופיל החבר, דפי אינטרנט כלשהם – אינו בעל חשיבות לענייננו. מה שמעניין אותנו בפעילות הנוכחית זה איך למצוא במהירות הבזק את הערך אותו מחפשים, ללא קשר לגודל הקובץ בו נמצא הערך הזה.

כמו שלמדנו בפרק 1, כל המידע שמאוחסן בקבצי מחשב מיוצג באופן דיגיטלי, ע"י מספרים. לדוגמא, שמות כמו "איה" ו "דוד" מיוצגים ע"י קודים מספריים כמו 224 233 228 ו- 227 229 227, בהתאמה. כנ"ל לגבי מפות, תמונות, קבצי מוסיקה, וכדומה. לכן אפשר להתעלם לחלוטין מהאופי הטקסטואלי או הויזואלי של המידע אותו מחפשים, ולהגדיר את אתגר החיפוש הכללי כדלקמן: נתונה קבוצת מספרים, שיכולה להיות גדולה מאד, ומספר חיפוש מסוים. המשימה היא למצוא את המספר המבוקש בקבוצה, מהר ככל האפשר. 

כמו בהרבה מקרים בחיים, ניתן לבצע את משימת החיפוש בשתי גישות בסיסיות: פשטנית, ומתוחכמת. נתחיל בגישה הפשטנית.

#הדגמה של שיטת חיפוש אקראי#
 הכן 15 קלפים שכתובים עליהם בגדול מספרים שונים, ללא חזרות. הצמד את הקלפים אל הלוח בעזרת חומר דביק (כמו bluetack) כך שהמספרים יהיו גלויים לכתה, בסדר אקראי כלשהו. כתוב על הלוח, מעל כל קלף, את המספר הרץ שלו, משמאל לימין, כמו במיצג 1.
<div id="container" align="center">
<img src="search-algorithms/img01.png" title="מיצג 1: חיפוש באוסף מספרים אקראי" />
</div>

הסבר לכתה שלמספרים האלה אין משמעות, והם נבחרו באופן מקרי כדי להדגים משימות חיפוש שונות . לאחר שהילדים ראו את המספרים, הסר את הקלפים מהלוח, טרוף (ערבב) אותם היטב לפני הכתה, והצמידם אל הלוח כך שהמספרים יהיו מוסתרים מהכיתה, כפי שרואים במיצג 2.

<div id="container" align="center">
<img src="search-algorithms/img02.png" title="מיצג 2: תמונת הלוח בתחילת הפעילות" />
</div>

בנוסף לסידור הקלפים, יש לכתוב על הלוח את שני הטורים הימניים של הטבלה שמופיעה במיצג ("משימות חיפוש לדוגמא" ו- "מספר צעדי החיפוש בשיטה האקראית"), ואת משימת החיפוש הראשונה: "למצוא את 61". גייס מתנדבת -- נניח שקוראים לה נעמי -- ותן לה סלסלה עם שבע יחידות של צ'ופר צנוע כלשהו, כמו למשל מטבעות שוקולד. הכרז בפני הקבוצה: "התפקיד של נעמי הוא לגלות היכן נמצא הקלף עליו כתוב המספר 61, וזאת תוך שימוש במספר ניחושים קטן ככל האפשר. בכל ניחוש נעמי תהפוך את אחד הקלפים ותשאיר אותו גלוי עד סוף המשחק. על כל ניחוש כזה נעמי צריכה לשלם מטבע אחד; אם בסוף המשחק יישארו מטבעות בסלסלה, נעמי תקבל את כולן."

לאחר סיום המשחק, כתוב בטבלה את מספר הניחושים שנדרשו כדי לגלות את 61. שחק את המשחק עוד פעמיים, עם משימות החיפוש 609 ו- 32. בתחילת כל משחק צריך לטרוף מחדש את הקלפים, להכריז איזה מספר מחפשים, להחליף את הילד המנחש, ולתת לו אספקה חדשה של מטבעות שוקולד. בסיום כל משחק יש לכתוב בטבלה את מספר הניחושים שנדרשו כדי לגלות את המספר.

**הערה למורה**: מבחינה פדגוגית, חשוב שלפחות אחד החיפושים יצריך מאמץ – נניח שבעה ניחושים או יותר. זהו נושא שאין לנו עליו שליטה, כי לפני כל חיפוש אנו טורפים את סדר הקלפים. לכן, אם שלושת החיפושים שרשומים בטבלה יצריכו בפועל מעט ניחושים, כדאי להוסיף עוד משימות חיפוש עד שלפחות חיפוש אחד ידרוש שבעה צעדים או יותר. חשוב לתעד את כל משימות החיפוש בטבלה, ע"י כתיבת משימת החיפוש ומספר הניחושים שנדרשו כדי להשלים אותה.

#דיון#

הצמד את הקלפים אל הלוח כך שכל המספרים יהיו גלויים לכתה, בסדר אקראי כלשהו, כמו במיצג 1.

**שאלה**: בואו ננסה להכליל את מה שעשינו עד כה. כשנתון אוסף מספרים כלשהו, כמו זה שנמצא על הלוח, באיזה שיטות חיפוש אפשר להשתמש?  
**תשובה**: אם המספרים מופיעים בסדר אקראי, אין לנו הרבה ברירות. אפשר לחשוף אותם אחד אחרי השני באופן שיטתי מימין לשמאל, או משמאל לימין, עד שהמספר המבוקש יימצא. לחילופין, אפשר לחשוף את המספרים באופן אקראי. 

**שאלה**: לכמה ניחושים נזדקק כדי למצוא מספר כלשהו בקבוצה אקראית של 15 מספרים?  
**תשובה**: נניח שמנחשים באופן שיטתי, מימין לשמאל. אם יש לנו מזל אדיר, המספר המבוקש יהיה הראשון בקבוצה, ואז ניחוש אחד יספיק כדי למצוא אותו; אם יש לנו פחות מזל, זה יהיה המספר השני, ואז יספיקו שני ניחושים; אם המספר המבוקש יהיה השלישי, שלושה ניחושים, וכן הלאה; במקרה הגרוע ביותר המספר המבוקש יהיה האחרון בקבוצה, ואז נצטרך 15 ניחושים. לסיכום, כמה ניחושים יספיקו כדי למצוא מספר כלשהו בקבוצה לא ממוינת של 15 מספרים? אם ברצוננו לענות על השאלה הזאת באופן הגון, אנחנו חייבים לומר: לכל היותר 15 ניחושים. 

**שאלה**: למה 15 ולא 14? אם המספר המבוקש לא שווה לאף אחד מ 14 המספרים הראשונים שננחש, אפשר הרי להסיק שהוא שווה למספר ה 15! למה לבזבז ניחוש נוסף?  
**תשובה**: ייתכן שהערך אותו מחפשים כלל לא נמצא בקבוצה. לדוגמא – חיפוש שם שלא קיים בספר הטלפונים. לכן, חייבים לחשוף גם את הערך האחרון בקבוצה. אם גם אז הניחוש לא מניב את הערך המבוקש, אפשר להסיק בוודאות שהוא לא קיים בקבוצה.

**שאלה**: לכמה ניחושים נזדקק כדי למצוא מספר כלשהו בקבוצה אקראית של אלף מספרים?  
**תשובה**: לכל היותר אלף ניחושים.
מסקנה: שיטות החיפוש שראינו עד כה הן לא יעילות, כי הן צורכות הרבה ניחושים. במקרה הגרוע ביותר, מספר הניחושים יהיה שווה למספר המספרים. זהו כמובן פתרון לא טוב, בייחוד אם מרחב החיפוש כולל מיליארד מספרים!

#הדגמה של שיטת חיפוש יעילה#
האם קיימת שיטת חיפוש יעילה יותר? בהחלט כן. הפטנט הוא לדאוג לכך שהמספרים בהם מחפשים יהיו תמיד ממוינים. הסר את הקלפים מהלוח, מיין אותם, והצמידם  ללוח כך שהמספרים יהיו גלויים לכתה, כמו במיצג 3. כמו כן, הוסף לטבלה שרשומה כבר על הלוח (ראה מיצג 1) את הטור "מספר צעדי חיפוש בשיטה היעילה".

<div id="container" align="center">
<img src="search-algorithms/img03.png" title="מיצג 3: חיפוש באוסף מספרים ממוין" />
</div>

הסבר לכתה שכמו קודם, מטרתנו היא לגלות היכן נמצא מספר כלשהו, נניח 61. יחד עם זאת, הפעם יש לנו עסק עם **מספרים ממוינים**. מסתבר שאם המספרים ממוינים, אפשר למצוא כל מספר עם מעט מאד ניחושים. השיטה היא כזאת: בכל שלב בחיפוש צריך לנסות את המספר האמצעי. מכיוון שהמספרים ממוינים, השוואת המספר המבוקש למספר האמצעי מאפשרת להסיק מייד שהמספר המבוקש נמצא או מימין למספר האמצעי, או משמאלו; מחלקים גם את הקבוצה הזאת לשניים, מתבוננים במספר האמצעי בקבוצה, וחוזר חלילה.

הבה נדגים את השיטה. ראשית, נסתיר את המספרים, כי זה המצב הרגיל במשימות חיפוש: איננו יודעים היכן המספר המבוקש מתחבא. הפוך את הקלפים והצמידם ללוח כך שכל המספרים יהיו מוסתרים; הקפד שכל קלף יישאר בעמדתו המקורית, כדי לא לאבד את סדר המספרים. ייתכן שהתלמידים יזכרו את מיקום חלק מהמספרים, אבל זה בסדר. 

משימת החיפוש הראשונה שלנו, כמו קודם, היא למצוא את 61. זיכרו: לפי שיטת החיפוש היעיל, צריך תמיד לנסות – ממש כמו רובוט -- את המספר האמצעי (במקרה שלנו, קלף 8). נהפוך את הקלף האמצעי, ונגלה שהוא 102; נשווה למספר החיפוש, שהוא 61, ונקבל ש 61 קטן מ 102. כעת, בגלל שהמספרים ממוינים מהקטן לגדול, כל המספרים שקטנים מ 102 חייבים להיות ממוקמים משמאל ל 102. לכן, אם 61 נמצא בקבוצה, הוא חייב להימצא משמאל ל 102. בעצם, מסתבר שלכל המספרים שנמצאים מימין ל- 102, כולל 102 עצמו, אין יותר שום תפקיד בחיפוש, ולכן אפשר לסלק אותם מהמשחק. (הסר את קלפים 8 עד 15 מהלוח). לא רע! עשינו ניחוש אחד בלבד, ומרחב החיפוש הצטמצם בחצי! בואו נמשיך להתמקד בקלפים שנשארו על הלוח. כמו קודם, נהפוך את הקלף האמצעי, ונקבל 32. נשווה למספר החיפוש, ונקבל ש 61 גדול מ 32. מסקנה: אפשר לסלק את הקלפים 1,2,3,4 מהמשחק (הסר אותם מהלוח). נשארו שלושה קלפים בלבד. נהפוך את הקלף האמצעי, ו ... בינגו! מצאנו!

שימו לב: המשימה ארכה שלושה צעדי חיפוש. רשום את מספר צעדי החיפוש בטבלת המעקב שרשומה על הלוח (ראה מיצג 1). כעת בצע את המשימה "למצוא את 609", ולאחר מכן את המשימה "למצוא את 32". לפני כל משימת חיפוש יש להסתיר את כל המספרים (להפוך את הקלפים הגלויים, ולהקפיד על כך שהם יישארו בעמדות המקוריות שלהם), ובסיום כל משימה יש לציין בטבלה את מספר צעדי החיפוש.

בסוף כל המשימות התבונן יחד עם הילדים בטבלה שרשומה על הלוח. נתוני הטבלה אמורים להדגים ששיטת החיפוש היעילה הצריכה משמעותית פחות צעדי חיפוש משיטת החיפוש האקראי. 

#דיון#
כדי להקל על המשך הדיון, נשתמש בפחות קלפים. הצמד שבעה קלפים אל הלוח כך שכל המספרים יהיו ממוינים וגלויים לכתה, כמו במיצג 4.

לכמה צעדי חיפוש נזדקק כדי למצוא מספר כלשהו בקבוצה הזאת? למשל, נניח שמחפשים את 17. נחלק את הקבוצה לשניים, ונשווה את 17 למספר האמצעי, שהוא 32 (צעד אחד). בשלב הבא נחלק את הקבוצה השמאלית לשניים, ונשווה את 17 למספר האמצעי בקבוצה, שהוא 21 (צעד שני). בשלב הבא נתמקד בקבוצה השמאלית, שיש בה מספר אחד בלבד. נשווה את 17 למספר האמצעי בקבוצה, שהוא 17 (צעד שלישי), ו ... מצאנו!  סה"כ שלושה צעדי חיפוש. 

שימו לב: החיפוש שאנחנו עושים הוא כמובן "כאילו", כי כל הקלפים גלויים וברור איפה המספר המבוקש נמצא. יחד עם זאת, זוהי דרך טובה לוודא שכולם מבינים את שיטת החיפוש.

המשך לבצע (בעזרת הילדים, או בעצמך) את כל משימות החיפוש שכתובות בטבלה, ורשום בטור השמאלי את מספר צעדי החיפוש שנדרש בכל משימה.

<div id="container" align="center">
<img src="search-algorithms/img04.png" title="מיצג 4: חיפוש בקבוצה ממוינת בת 7 מספרים, תמונת הלוח בסוף הדיון" />
</div>

**שאלה**: אנו רואים שמספר צעדי החיפוש שנדרשים כדי למצוא מספר כלשהו בקבוצה הנתונה הוא לכל היותר 3. נניח שנתונה כעת קבוצה אחרת, של 7 מספרים אחרים. האם המסקנה תהייה אותו דבר?  
**תשובה**: כן. אפשר להסיק שכשנתונים 7 מספרים ממוינים כלשהם, מספר צעדי החיפוש הנדרשים כדי למצוא מספר כלשהו בקבוצה יהיה לכל היותר 3.  זהו חוק כללי שתמיד נכון עבור קבוצות בגודל 7.

**שאלה**: לכמה ניחושים נזדקק כדי למצוא מספר כלשהו בקבוצה ממוינת של 15 מספרים?  
**תשובה**: ארבעה ניחושים. למה? כי הניחוש הראשון מחלק את 15 המספרים לשתי קבוצות בנות 7 מספרים כל אחת. מכאן ואילך, החיפוש יתרחש רק באחת מהקבוצות האלה, וכפי שהראנו קודם, הוא ידרוש לכל היותר 3 צעדי חיפוש.  סה"כ: 4 = 3 + 1 צעדי חיפוש.

**שאלה**: לכמה ניחושים נזדקק כדי למצוא מספר כלשהו בקבוצה ממוינת של 30 מספרים?  
**תשובה**: לפי אותו הגיון בדיוק, חמישה ניחושים. 

**שאלה**: לכמה ניחושים נזדקק כדי למצוא את מספר כלשהו בקבוצה ממוינת של מיליארד מספרים? התשובה היא 30 (מאוחר יותר נבין למה). נניח כעת שמכפילים את גודל הקבוצה לשני מיליארד מספרים. כמה צעדי חיפוש נצטרך עכשיו?  
**תשובה**: 31.

הקצב המאד איטי בו גדל זמן החיפוש היא תכונה מופלאה של שיטת החיפוש היעיל, וחשוב להדגיש אותה לכתה. למשל, אפשר לומר ששיטת החיפוש היעיל מבטיחה לנו שבכל פעם שגודל האינטרנט יוכפל, נצטרך לכל היותר צעד חיפוש אחד נוסף כדי למצוא כל נתון באינטרנט.
מומלץ לכתוב את המסקנה הזאת על הלוח, ולהדגיש את העוצמה הפרקטית האדירה של רעיון תיאורטי פשוט. 
ציד צוללות
חלק לכל ילד את [דף פעילות 1](search-algorithms/appendix-a.html "") והסבר את חוקי המשחק. בזמן שהילדים משחקים, כתוב על הלוח את הטבלה שמופיעה במיצג 5. בכל פעם שילד מודיע "ניצחתי!" אסוף את דף הפעילות שלו ורשום על הלוח את מספר הניחושים שהניצחון צרך. ניתן להטיל את משימת הרישום הזאת על אחד הילדים. 
כעת חלק את [דף פעילות 2](search-algorithms/appendix-b.html "") והבהר את חוקי המשחק החדשים. הסבר שכדי לנצח במשחק הזה, רצוי לתכנן מראש אסטרטגיית חיפוש מנצחת. תן לילדים כמה דקות לגלות שהאסטרטגיה המנצחת היא לחלק בכל ניחוש את מרחב החיפוש הנותר לשניים (ולא משנה את מתחילים בטור או בשורה). שוב, בסיום כל משחק אסוף את דף הפעילות ורשום על הלוח את מספר הניחושים.
שים לב: בגלל שמרחב החיפוש כולל 49 משבצות, האסטרטגיה המנצחת צורכת לכל היותר 6 צעדי חיפוש (מספר הפעמים שניתן לחלק 49 לשתיים). סביר שלא כל הילדים ישתמשו באסטרטגיה המנצחת, ואז מספר צעדי החיפוש שלהם יהיה מן הסתם גדול קצת יותר.

<div id="container" align="center">
<img src="search-algorithms/img05.png" title="מיצג 5: איסוף נתונים לדוגמא בקבוצה בת 5 זוגות של ילדים, בסיום שתי הפעילויות
(המספרים בטבלה הם דוגמא בלבד למה שיתרחש בכתה בפועל) 
" />
</div>

דיון מסכם
בשיטת החיפוש היעיל, בכל צעד מחלקים את קבוצת המספרים לשתיים. לכן, במקרה הגרוע ביותר, מספר צעדי החיפוש יהיה שווה למספר הפעמים שניתן לחלק את הקבוצה לשתיים. דרך אגב – אם החילוק בשתיים נותן תוצאה לא שלמה אנו מעגלים אותה כלפי מעלה. למשל, 7 לחלק לשתיים נותן 4 (עיגול כלפי מעלה של 3.5). הבה נחקור את הפעולה הזאת קצת. נניח שבקבוצה יש 7 פריטים. כמה פעמים אפשר לחלק את 7 בשתיים? 7 לחלק לשתיים נותן 4; 4 לחלק לשתיים נותן 2, ו 2 לחלק לשתיים נותן 1 (קבוצה בת פריט אחד) – סה"כ 3 חלוקות. מסקנה: מכיוון שמספר הפעמים שאפשר לחלק באופן מתמשך 7 פריטים לשתי קבוצות הוא 3, נוכל למצוא כל פריט בקבוצה בלא יותר משלושה ניחושים. 
שאלה: לכמה ניחושים נזדקק כדי למצוא מספר כלשהו בקבוצה ממוינת של אלף מספרים?
תשובה: כפי שראינו, מספר הניחושים שווה למספר הפעמים שניתן לחלק 1000 בשתיים. בצע את החישוב על הלוח: 1000 לחלק לשתיים נותן 500; 500 לחלק לשתיים נותן 125; 125 לחלק לשתיים נותן 62, וכן הלאה. התוצאה צריכה להיות 10. ככלל, אם מחפשים בקבוצה ממוינת בת n ערכים, במקרה הגרוע ביותר מספר הניחושים יהיה שווה למספר הפעמים שאפשר לחלק את n בשתיים. הבה נסמן את המספר הזה כך: `n↓2`. למשל:
<div id="container" style="direction:ltr">
`2↓2=1  8↓2=3  16↓2=4  1000↓2=10  1000000000↓2=30`
</div>

אנו רואים שלמספר הזה יש תכונה מעניינת: הוא גדל בקצב מאד איטי. במילים אחרות, כשמגדילים את n לכל מיני גדלים אסטרונומיים, n↓2 ממש לא מתרגש ונשאר פיצפון. לכן, שיטת החיפוש היעיל מבטיחה לנו שללא קשר לגודל הקובץ שבו מחפשים, זמן החיפוש בו תמיד יהיה קטן. לדוגמא, כשמחפשים בקובץ שיש בו מיליארד רשומות, מספר צעדי החיפוש במקרה הגרוע ביותר יהיה 30. ואם מכפילים את גודל הקובץ לשני מיליארד רשומות, מספר צעדי החיפוש יהיה 31. לא רע! ניתן להכליל את התכונה המבורכת הזאת כך:`2n)↓2 = (n↓2)+1)`. 

מיצג 6 נותן השוואה דרמטית של זמני החיפוש בשיטה האקראית ובשיטה  היעילה.
<div id="container" align="center">
<img src="search-algorithms/img06.png" title="מיצג 6 (לקרוא את הטבלה מימין לשמאל)" />
<br/><br/>
</div>
  

שיטת החיפוש היעיל היא דוגמא מצוינת למושג האלגוריתם: סדרת צעדים שמתארת באופן מדויק מה לעשות כדי לפתור בעיה כללית. בפרט, אלגוריתם החיפוש היעיל מאפשר לנו למצוא כל ערך שהוא בכל קבוצת ערכים ממוינת שהיא במספר קטן ככל האפשר של צעדי חיפוש. ומה לגבי הדרישה שהקבוצה תהייה ממוינת? מסתבר שקל מאד לקיים את הדרישה הזאת. למשל, בואו נתבונן בקבוצה הממוינת 25, 19, 12, 9, 8, 3, 2 ונניח שצריך להוסיף לה את המספר 15 תוך שמירת הסדר בקבוצה. איך עושים זאת? פשוט ואלגנטי: משתמשים באלגוריתם החיפוש היעיל כדי לחפש את 15. אם המספר 15 נמצא כבר בקבוצה, משחילים את המספר החדש (גם כן 15) ממש לידו, וכך הקבוצה תישאר ממוינת. ואם המספר 15 לא נמצא בקבוצה, אזי הנקודה בה האלגוריתם יסיים את החיפוש – בין 12 ל 19 – הוא בדיוק המקום בו צריך להשחיל את 15 כדי שהקבוצה תישאר ממוינת. לכן האלגוריתם הקטן והמופלא הזה יודע לא רק למצוא כל מספר בקבוצה במהירות הבזק, אלא גם לדאוג לכך שהקבוצה בה מחפשים תהייה תמיד ממוינת.

שיטת החיפוש היעיל מבוססת על עיקרון חשוב שנקרא "הפרד ומשול": כשנתונה בעיה מורכבת, צריך לנסות לחלק אותה לבעיות קטנות ולפתור כל תת-בעיה בנפרד. לעיקרון הזה יש אינספור שימושים במדע ובהנדסה. למשל, פרויקט מיפוי הגנום האנושי התאפשר הודות לכך שאלפי מדענים מכל רחבי העולם שיתפו פעולה. כל אחד מהם פתר פאזל קטן שמאוחר יותר הצטרף לפסיפס ענק. רשת האינטרנט היא עוד דוגמא אופיינית לשיטת "הפרד ומשול": הרשת מהווה אוסף ענק של רשתות רבות, שכל אחת מהן נפרסת ומנוהלת בנפרד. העיקרון הזה מאפשר להגדיל את האינטרנט ללא הגבלה, משום שהארכיטקטורה הבסיסית של הרשת בנויה באופן שיכול תמיד לקלוט רשתות נוספות. 
לסיום, הבה ניזכר בבעיה בה פתחנו את הפרק: נתונה קבוצת מספרים ומספר חיפוש מסוים. המשימה היא למצוא את המספר בקבוצה, מהר ככל האפשר. במהלך הפרק הצגנו שיטות שונות לפתרון הבעיה. שימו לב איך ניגשנו אל ניתוח הביצועים של השיטות הללו. לא שאלנו כמה זמן ייקח לשיטה למצוא מספר מסוים. כמו כן, לא שאלנו כמה זמן בממוצע ייקח למצוא מספר כלשהו. במקום זאת, ניתחנו את זמן החיפוש במקרה הגרוע ביותר. לצורת החשיבה הזאת, שנקראת "ניתוח המקרה הגרוע ביותר" (worst- case analysis), יש שני יתרונות חשובים. ראשית, היא מעידה על כך שאנו תוקפים את הבעיה בצורה ההגונה והמפוכחת ביותר, בלי לנסות לחתוך פינות או לספק פתרונות חלקיים. שנית, אם מצליחים להראות שהשיטה פועלת היטב במקרה הגרוע ביותר, מובטח שהיא תפעל היטב בכל מקרה שהוא. לכן, worst-case analysis היא צורת חשיבה שיכולה לספק פתרון מוחץ לבעיות שונות בחיים.

* * *
שלוש הערות טרמינולוגיה: 

1. בשיטת החיפוש היעיל, בכל צעד מחלקים את מרחב החיפוש לשניים. מסיבה זאת, נהוג לקרוא לשיטה הזאת "חיפוש בינארי".
2. הפונקציה שמבטאת את מספר הפעמים שאפשר לחלק את n  לשתיים, שהמצאנו לה את הסימון n↓2, נקראת במתמטיקה "לוגריתם של n לפי בסיס 2", ומסומנת מסיבות היסטוריות כך:  log<sub>2</sub>n . 3.
3. המילים "לוגריתם" ו- "אלגוריתם" הן דומות, אך מתארות שני דברים שונים לחלוטין.

